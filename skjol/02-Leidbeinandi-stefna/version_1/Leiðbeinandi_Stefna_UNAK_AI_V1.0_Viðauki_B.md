# Viðauki B -- Um notkun sjálfvirkra greiningartækja, t.d. TurnItIn

**B.1 Greining á misnotkun gervigreindar í námi**

Ef grunur vaknar um að nemandi hafi notað gervigreind á óleyfilegan hátt
skal fylgja þeim reglum sem gilda um brot á akademískum heiðarleika við
Háskólann á Akureyri.

Háskólinn á Akureyri notar sjálfvirk greiningartæki (s.s. Turnitin) til
að greina mögulegan ritstuld. Hins vegar er viðbótarvirkni slíkra kerfa
til að greina uppruna texta með tilliti til gervigreindar talin
óáreiðanleg og skal því **ekki notuð sem grundvöllur** ákvarðana um brot
tengd notkun gervigreindar. Rannsóknir (Mobin & Islam, 2025) styðja
þetta varúðarsjónarmið og sýna að jafnvel öflugustu kerfi geta verið
óáreiðanleg, sérstaklega þegar textar eru frá ólíkum uppruna eða
módelum. Því geta niðurstöður verið villandi (**false positives**) eða
sleppt raunverulegum brotum (**false negatives**).

Í stað þess að reiða sig á slíka tækni skal leggja mat á aðstæður með
faglegri innsýn og beinu samtali við nemanda, t.d. með munnlegri
yfirferð eða spurningum um vinnuferlið. Traust, fagmennska og samræmi
skulu vera leiðarljós í meðferð málsins.

**B.2 Lokaorð**

Við hvetjum til skapandi og ábyrgrar notkunar á gervigreind í námi,
kennslu og rannsóknum. Jafnframt leggjum við áherslu á gagnrýna hugsun,
siðferðileg viðmið og virðingu fyrir akademískum gildum.

Leiðbeiningarnar verða reglulega endurskoðaðar í takt við þróun tækni og
samfélagsumræðu.

**B.3 Heimild**

Mobin, M.K., & Islam, M.S. (2025). LuxVeri at GenAI Detection Task 3:
Cross-Domain Detection of AI-Generated Text Using Inverse
Perplexity-Weighted Ensemble of Fine-Tuned Transformer Models.
*arXiv:2501.11918v1 \[cs.CL\].*
<https://doi.org/10.48550/arXiv.2501.11918>
