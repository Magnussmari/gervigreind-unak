# Viðauki C -- Samráðsferli og virk þátttaka háskólasamfélagsins

**C.1 Tilgangur**

Þessi viðauki lýsir þeim leiðum sem Háskólinn á Akureyri (HA) beitir til
að tryggja virka þátttöku og samráð við háskólasamfélagið við mótun,
innleiðingu og endurskoðun stefnu um notkun gervigreindar.

Stefnan er, líkt og fram kemur í meginmáli hennar, hugsuð sem **lifandi
skjal** sem þróast í takt við tækniþróun, reynslu notenda og endurgjöf
frá nemendum, kennurum og starfsfólki.

**C.2 Reglulegar kannanir**

Til að kortleggja viðhorf, reynslu, væntingar og þarfir innan HA eru
lagðar fyrir kannanir meðal ólíkra hópa innan háskólans. Markmiðið er að
fá kerfisbundnar upplýsingar sem nýtast við mótun, framkvæmd og
endurskoðun stefnu og leiðbeininga.

-   **Könnun meðal starfsfólks (apríl 2025):** Fyrsta könnunin í röð
    reglulegra kannana, ætluð að veita yfirsýn yfir viðhorf og reynslu
    starfsfólks gagnvart gervigreind í upphafi formlegs
    stefnumótunarferlis. Niðurstöður munu nýtast við fyrstu endurskoðun
    stefnu í janúar 2026.

-   **Sérstök könnun meðal nemenda og kennara (haust 2025):** Áformað að
    framkvæma könnun meðal þessara hópa samhliða innleiðingu nýrra
    gervigreindarverkfæra (t.d. Scite) til að meta viðhorf og þarfir í
    námi og kennslu.

-   **Eftirfylgnikannanir:** Áætlað að framkvæma kannanir með reglulegu
    millibili, m.a. samhliða endurskoðun stefnu, til að greina þróun
    viðhorfa, notkunar og áhrifa gervigreindar yfir tíma.

**C.3 Samráðsvettvangur í Borg og í raunheimum**

Til að styðja við stöðugt samtal og auðvelda söfnun ábendinga utan
formlegra kannana verður í september/október 2025 opnaður sérstakur
**samráðsvettvangur um gervigreind** innan innra kerfis HA (Borg), sem
verður opinn starfsfólki. Stefnt er að því að opna síðar fyrir aðgengi
nemenda eða koma á sambærilegum vettvangi fyrir þá. Nemendur geta komið
ábendingum á framfæri í gegnum kannanir, deildir og Stúdentafélag
Háskólans á Akureyri (SHA).

Auk þess verða haldnar hringborðsumræður á vegum Kennslu- og
upplýsingatæknimiðstöðvar (KÍM) þar sem starfsfólki deilda verður boðin
þátttaka.

-   **Markmið:** Vettvangurinn í Borg mun veita starfsfólki tækifæri til
    að koma á framfæri endurgjöf, hugmyndum, ábendingum og fyrirspurnum
    um stefnu, verkfæri, framkvæmd og önnur tengd málefni.

-   **Nýting:** Endurgjöf sem safnast í gegnum vettvanginn verður metin
    af verkefnastjóra gervigreindar og nýtt við þróun og endurskoðun
    stefnu og leiðbeininga.

**C.4 Áhersla á velferð við endurskoðun**

Við fyrstu formlegu endurskoðun stefnu í janúar 2026 verður lögð sérstök
áhersla á að meta áhrif gervigreindartækni á velferð starfsfólks og
nemenda.

-   **Framkvæmd:** Byggt verður á niðurstöðum kannana, endurgjöf af
    samráðsvettvangi og öðrum fyrirliggjandi gögnum.

-   **Markmið:** Tryggja að innleiðing og notkun gervigreindar styðji
    við heilbrigt, skilvirkt og jákvætt starfs- og námsumhverfi og dragi
    ekki úr velferð einstaklinga. Niðurstöður matsins munu liggja til
    grundvallar frekari aðlögun stefnu.

**C.5 Lokaorð**

Með kerfisbundnum aðgerðum -- reglulegum könnunum, opnum
samráðsvettvangi og markvissri greiningu á velferðaráhrifum -- tryggir
HA að stefna um gervigreind sé í stöðugri þróun, byggð á þörfum, reynslu
og virkri þátttöku háskólasamfélagsins.
