# Viðauki A -- Leiðbeiningar um ábyrga notkun skapandi gervigreindar við Háskólann á Akureyri

### A.1 Inngangur

Þessar leiðbeiningar útfæra nánar meginreglur og gildi stefnu Háskólans
á Akureyri (HA) um notkun gervigreindar. Markmið þeirra er að veita
hagnýta leiðsögn um ábyrga og siðferðilega notkun skapandi gervigreindar
(Generative AI), þar á meðal stórra mállíkana (Large Language Models,
LLMs), svo sem ChatGPT, Gemini, DeepSeek o.fl., í námi, kennslu,
rannsóknum og stoðþjónustu.

Leiðbeiningarnar eru í samræmi við gildi HA og byggja á alþjóðlegum
viðmiðum (t.d. Mann o.fl., 2024). Áherslan er sú að notkun sé almennt
heimil nema annað sé sérstaklega tilgreint í námskeiðslýsingu eða
verkefnaleiðbeiningum.

### A.2 Mannlegt eftirlit og ábyrgð

Þótt gervigreindarverkfæri geti verið öflug hjálpartæki, liggur endanleg
ábyrgð á öllu efni sem skilað er inn eða birt á vegum HA ávallt hjá
mennskum notanda (nemanda, kennara, rannsakanda eða starfsmanni).

**Gervigreind:**

-   Hefur enga siðferðiskennd.

-   Getur viðhaldið eða magnað upp hlutdrægni sem finnst í
    þjálfunargögnum (t.d. varðandi kyn, uppruna, o.s.frv.).

-   Getur gefið rangar eða villandi upplýsingar („ofskynjanir").

-   Getur byggt niðurstöður á **úreltum, ófullnægjandi eða óyfirförnum
    gögnum** sem geta veitt óáreiðanlegar upplýsingar um nýjustu þróun
    eða staðreyndir.

**Notendur skulu því:**

-   **Gagnrýna og sannreyna**: Staðfesta allar upplýsingar, tölulegar
    niðurstöður og tilvísanir með traustum, uppfærðum heimildum.

-   **Tryggja gæði og samhengi**: Gæta þess að úttak sé rökrétt,
    samhangandi og uppfylli fagleg viðmið og hæfniviðmið verkefnis.

-   **Leiðrétta villur og hlutdrægni**: Vera meðvitaðir um villur,
    kerfisbundna hlutdrægni eða mögulega úrelta þekkingu og leiðrétta
    slíkt.

-   **Taka ábyrgð**: Axla fulla ábyrgð á innihaldi og siðferðilegum
    þáttum tengdum efninu, líkt og um eigin verk væri að ræða.

Að skila verkefni byggðu á úttaki gervigreindar án sjálfstæðrar
yfirferðar og ábyrgðartöku telst brot á akademískum heiðarleika.

### A.3 Verulegt mannlegt framlag[^5]

Gervigreind skal styðja við mannlega sköpun og hugsun, ekki koma í stað
hennar. Til að teljast höfundur verks sem unnið er með aðstoð
gervigreindar þarf notandi að leggja fram verulegt eigið vitsmunalegt
framlag.

Slíkt framlag felur meðal annars í sér:

-   Upphaflega hugmyndavinnu og skilgreiningu rannsóknarspurningar eða
    markmiðs.

-   Þróun eigin röksemdafærslu, túlkunar eða greiningar.

-   Skipulag og uppbyggingu verksins.

-   Hönnun markvissra og ígrundaðra fyrirmæla (prompts).

-   Gagnrýnt val, úrvinnslu og samþættingu úttaks gervigreindar.

-   Túlkun gagna eða niðurstaðna, jafnvel þótt gervigreind hafi aðstoðað
    við gagnavinnslu.

**Ekki telst verulegt framlag**:

-   Að nota aðeins almenn eða óútfærð fyrirmæli (prompts) til
    gervigreindar án þess að styðja við þau með sjálfstæðri greiningu,
    úrvinnslu eða ígrunduðum breytingum á niðurstöðum líkansins.

-   Að afrita og skila hráu, lítt breyttu eða óyfirförnu úttaki
    gervigreindar og kynna það sem eigin verk.

Ef vafi leikur á hvort eigið framlag teljist verulegt skal leita
leiðsagnar hjá kennara eða leiðbeinanda.

**Slík notkun telst ritstuldur og alvarlegt brot á reglum HA.**

### A.4 Gagnsæi og heimildanotkun

Öll notkun skapandi gervigreindar skal vera gagnsæ og skýr í verkefnum,
rannsóknum og stjórnsýslu.

**Staðlaður fyrirvari** (sem fyrirmynd, t.d. í inngangi,
aðferðafræðikafla eða viðurkenningum):

„*Öll notkun skapandi gervigreindar (e. generative AI) í þessu verki
fylgir siðferðilegum viðmiðum Háskólans á Akureyri um notkun
gervigreindar. Höfundur/höfundar hafa lagt fram verulegt eigið framlag
til verksins, sem hefur verið vandlega yfirfarið með tilliti til
nákvæmn,i og axla fulla ábyrgð á verkinu."*

**Ítarlegri lýsing er nauðsynleg ef:**

-   Gervigreind hafði veruleg áhrif á niðurstöður eða aðferðafræði.

-   Hún var notuð til að skrifa kóða, framkvæma gagnaúrvinnslu, búa til
    myndefni eða þróa kjarnaröksemdir.

-   Niðurstöður byggja á úttaki gervigreindar að því marki að
    **endurgerð (reproducibility)** getur krafist að fyrirmæli
    (prompts), útfærslur eða stillingar séu skráðar og afhentar sem
    viðauki, í aðferðafræðikafla eða í viðbótargögnum, eftir því sem við
    á. Þetta á sérstaklega við í rannsóknum og verkefnum þar sem gagnsæi
    aðferðafræði og möguleiki á endurtekningu er mikilvægur.

Markmiðið er að tryggja að matsaðilar geti skilið, metið og, ef nauðsyn
krefur, endurgert vinnsluferlið og niðurstöður.

Athugið: Umfang gagnsæis skal vera sambærilegt því sem krafist er við
notkun sérhæfðra verkfæra (t.d. tölfræðiforrita) eða aðstoðar
samstarfsfólks. Sérstakar kröfur námskeiða og verkefnaleiðbeininga ganga
framar.

### A.5 Persónuvernd og trúnaðargögn (GDPR)

Notendur skulu gæta fyllstu varúðar við meðferð viðkvæmra gagna:

-   Ekki má setja persónugreinanleg gögn, viðkvæm rannsóknargögn,
    viðskiptaleyndarmál eða óbirt hugverk inn í gervigreindarlíkön nema
    fyrir liggi skýr skrifleg heimild.

-   Skrá skal vinnsluna og fylgja reglum um meðferð gagna.

-   **Haustið 2025 verður gefinn út sérstakur viðauki við þessa stefnu
    með frekari leiðbeiningum um notkun viðkvæmra gagna í tengslum við
    gervigreind.**

### A.6 Lokaorð

Háskólinn á Akureyri hvetur til ábyrgrar könnunar á möguleikum
gervigreindar til að styðja við nám, kennslu, rannsóknir, stoðþjónustu
og stjórnsýslu. Jafnframt er lögð áhersla á að allur slíkur stuðningur
sé nýttur í samræmi við ábyrgð, gagnrýna hugsun og virðingu fyrir
siðferðilegum og akademískum gildum háskólasamfélagsins.

Leiðbeiningarnar verða reglulega endurskoðaðar í takt við tækniþróun og
umræðu innan háskólans.

[^5]: Skilgreining á því hvað telst „verulegt mannlegt framlag" í hverju
    tilviki mun mótast frekar í framkvæmd og með hliðsjón af endurgjöf
    og samtali innan háskólasamfélagsins, sérstaklega frá kennurum og
    nemendum.
